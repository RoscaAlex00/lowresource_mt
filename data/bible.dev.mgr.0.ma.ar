الفصل اللول جدود يسوع المسيح
هادو هم سميات جدود يسوع المسيح بن داود بن إبراهيم:
إبراهيم ولد إسحاق، وإسحاق ولد يعقوب، ويعقوب ولد يهودا وخوته،
ويهودا ولد فارص وزارح من تامار، وفارص ولد حصرون، وحصرون ولد أرام،
وأرام ولد عميناداب، وعميناداب ولد نحشون، ونحشون ولد سلمون،
وسلمون ولد بوعز من راحاب، وبوعز ولد عوبيد من راعوت، وعوبيد ولد يسى.
ويسى ولد داود الملك.  وداود ولد سليمان من المراة اللي كان مزوج بيها أوريا،
وسليمان ولد رحبعام، ورحبعام ولد أبيا، وأبيا ولد آساف،
وآساف ولد يهوشافاط، ويهوشافاط ولد يورام، ويورام ولد عزيا،
وعزيا ولد يوتام، ويوتام ولد أحاز، وأحاز ولد حزقيا،
وحزقيا ولد منسى، ومنسى ولد عاموس، وعاموس ولد يوشيا،
ويوشيا ولد يكنيا وخوته فالوقت اللي كانو فيه ليهود منفيين فبلاد بابل.
ومن بعدما رجعو ليهود من بابل، يكنيا ولد شألتيئيل، وشألتيئيل ولد زربابل،
وزربابل ولد أبيهود، وأبيهود ولد ألياقيم، وألياقيم ولد عازور،
وعازور ولد صادوق، وصادوق ولد أخيم، وأخيم ولد أليود،
وأليود ولد أليعازر، وأليعازر ولد متان، ومتان ولد يعقوب،
ويعقوب ولد يوسف راجل مريم اللي ولدات يسوع اللي تسمى المسيح.
الجيال كلهم من إبراهيم حتى لداود ربعطاشر جيل، ومن داود حتى للوقت اللي تنفاو فيه ليهود لبابل ربعطاشر جيل. ومن الوقت اللي تنفاو فيه لبابل حتى للولادة د المسيح ربعطاشر جيل. الولادة ديال يسوع المسيح
وهكا كانت الولادة د يسوع المسيح: ملي كانت مريم مه مخطوبة ليوسف، وقبل ما تزوج بيه، تصابت حاملة بقدرة الروح القدس. لوقا
وكان يوسف خطيبها راجل متاقي الله وما بغاش يفضحها، وقرر باش يتفرق معاها فالسر.
وملي كان كيفكر فهادشي، بان ليه فالمنام واحد الملاك ديال الرب وݣال ليه: «آ يوسف بن داود، ما تخافش تتزوج بمريم، حيت هاداك اللي حاملة بيه، راه هو بقدرة الروح القدس،
وراها غتولد ولد ونت غتسميه يسوع، حيت هو اللي غينجي الشعب دياله من دنوبهم». لوقا
وهادشي كله جرا باش يتحقق كلام الرب بلسان النبي اللي ݣال:
«ها العزبة غتحمل، وتولد ولد، ويتسمى عمانوئيل»، اللي المعنى دياله: الله معانا.
وملي فاق يوسف من النعاس، دار كما وصاه ملاك الرب وتزوج بمريم،
ولكن ما دخلش بيها حتى ولدات ولد، وسماه يسوع. لوقا 2‏:21
الفصل التاني العلما د النجوم جاو يشوفو يسوع
وملي تزاد يسوع فبيت لحم اللي فبلاد اليهودية، فعهد الملك هيرودس، جاو من الشرق لأورشليم شي علما د النجوم
كيسولو: «فين هو ملك ليهود اللي تزاد؟ حيت شفنا النجمة دياله طالعة فالشرق وجينا باش نسجدو ليه».
وملي سمع الملك هيرودس هادشي، خاف هو وݣاع الناس اللي فأورشليم.
وناض جمع الرؤسا د رجال الدين والعلما د الشرع كلهم، وسولهم: «فين غيتولد المسيح؟».
وجاوبوه: «فبيت لحم اللي فبلاد اليهودية، حيت هادشي اللي كتب عليه النبي ملي ݣال:
ونت آ بيت لحم، اللي فبلاد يهودا،  راك ماشي نت هي الصغيرة فمدون يهودا،  حيت منك غادي يخرج رئيس  غيحكم الشعب ديالي إسرائيل».
ومن بعد صيفط هيرودس على العلما د النجوم فالسر، وتحقق منهم على الوقت اللي بانت فيه النجمة.
ومن بعد صيفطهم لبيت لحم وݣال ليهم: «سيرو قلبو مزيان على الولد. وملي تلقاوه، أجيو خبروني باش حتى أنا نمشي ونسجد ليه».
وملي سمعو كلام الملك، مشاو. وهي تبان ليهم النجمة اللي كانو شافوها فالشرق، وبقات غادية قدامهم حتى وصلات للموضع فين كان الولد ووقفات.
وغير شافو النجمة، فرحو بزاف.
وملي دخلو للدار، شافو الولد ومه مريم، وهم يركعو وسجدو ليه، وحلو صنادقهم وهداو ليه الدهب واللبان والمسك الحر.
وملي نبهم الرب فالمنام باش ما يرجعوش لعند هيرودس، شدو طريق خرى ورجعو لبلادهم. العائلة ديال يسوع كتهرب لمصر
ومن بعدما مشاو العلما، بان ملاك الرب ليوسف فالمنام وݣال ليه: «نوض وخد الولد ومه وهرب لمصر، وبقى تم حتى نݣول ليك وقتاش خاصك ترجع، حيت هيرودس غادي يقلب على الولد باش يقتله».
وناض يوسف وخدا الولد ومه بالليل ومشاو لمصر.
وبقى تم حتى مات هيرودس باش يتحقق كلام الرب على لسان النبي اللي ݣال: «من مصر عيطت على ولدي». هيرودس كيقتل الدراري الصغار
وملي شاف هيرودس بلي العلما د النجوم لعبو بيه، تقلق بزاف وآمر باش يتقتلو ݣاع الدراري اللي فبيت لحم والنواحي ديالها من ولد عامين للتحت، حيت هادي هي المدة اللي دازت على الوقت اللي عرفه من العلما د النجوم،
وهكا تحقق كلام الرب على لسان النبي إرميا اللي ݣال:
«من الرامة تسمع غوات،  بكا ونواح كتير،  راحيل كتبكي على ولادها  وما بغاتش اللي يعزيها،  حيت ولادها ماتو». العائلة ديال يسوع كترجع من مصر
وملي مات هيرودس بان ملاك الرب ليوسف فالمنام وهو فمصر،
وݣال ليه: «نوض خد الولد ومه ورجع لبلاد إسرائيل، حيت هادوك اللي كانو باغيين يقتلو الولد ماتو».
وناض يوسف وخدا الولد ومه ورجع لبلاد إسرائيل.
ولكن ملي سمع بلي أرخيلاوس ولى كيحكم فبلاد اليهودية فبلاصة هيرودس باه، خاف يرجع لتم. وحيت نبهه الله فالمنام مشى لجوايه الجليل.
وجا لواحد المدينة سميتها الناصرة وسكن فيها، باش يتحقق كلام الله على لسان الأنبيا اللي ݣالو: «غادي يتسمى ناصري». مرقس 1‏:24؛ لوقا 2‏:39؛ يوحنا 1‏:45
الفصل التالت يوحنا المعمدان كيوجد الطريق ليسوع
وفديك ليام، جا يوحنا المعمدان للصحرا ديال بلاد اليهودية كيخبر الناس،
وكيݣول ليهم: «توبو، راه الوقت ديال مملكة السماوات قرب». متى
وهادا هو الراجل اللي تكلم عليه النبي إشعيا ملي ݣال:  «صوت كيبرح فالصحرا وكيݣول:  وجدو طريق الرب  وقادو طرقانه».
وكان لباس يوحنا من شعر الجمال، والحزام باش كيتحزم من الجلد، وكيعيش بالجراد والعسل الحر.
وكانو الناس كيجيو لعنده من أورشليم ومن بلاد اليهودية كلها، وݣاع النواحي ديال واد الأردن،
وتعمدو فواد الأردن على يده، وهم كيعترفو بدنوبهم.
وملي شاف يوحنا بزاف د الناس من الفريسيين والصدوقيين كيجيو لعنده باش يعمدهم، ݣال ليهم: «آ تريكة اللفاعي، شكون اللي نبهكم باش تهربو من غضب الله اللي جاي؟ متى
إيوا بينو التوبة ديالكم بأعمالكم المزيانة،
وما تبداوش تݣولو مع راسكم: بانا هو إبراهيم. نݣول ليكم: راه الله قادر باش يدير من هاد الحجر ولاد لإبراهيم. يوحنا
ودابا ها الفاس محطوط على جدر الشجر، وكل شجرة ما كتعطيش غلة مزيانة تقطع وترمى فالعافية. متى
أنا غادي نعمدكم بالما باش توبو، ولكن اللي غادي يجي من بعد مني هو قوى مني، وما نستاهلش نحيد حتى صباطه. هو غادي يعمدكم بالروح القدس والعافية،
وفيده المدرة غيدري بيها دراسه وغيجمع الݣمح فخزاينه، أما التبن راه غيحرقه بالعافية اللي عمرها ما غتطفا». يوحنا كيعمد يسوع
ومن بعد، جا يسوع من الجليل حتى لواد الأردن لعند يوحنا باش يعمده.
ولكن يوحنا ما خلاهش وݣال ليه: «أنا اللي محتاج ليك تعمدني، ونت جاي لعندي نعمدك؟».
وجاوبه يسوع وݣال ليه: «غير سمح بهادشي دابا، راه واجب علينا نكملو مراد الله». وهو يسمح ليه يوحنا باش يتعمد.
وغير تعمد يسوع، طلع من الما، وهم يتحلو السماوات وشاف روح الله نازل بحال الحمامة وتحط عليه.
وتسمع صوت من السماوات كيݣول: «هادا هو ولدي العزيز اللي بيه فرحت بزاف». متى 12‏:18؛ 17‏:5؛ مرقس 1‏:11؛ لوقا 9‏:35
الفصل الرابع إبليس كيجرب يسوع
ومن بعد دا روح الله يسوع للصحرا باش يجربه إبليس. العبرانيين
وصام ربعين يوم وربعين ليلة، ومن بعد جاه الجوع.
وجا عنده إبليس اللي كيجرب وݣال ليه: «إلا كنت ولد الله، ݣول لهاد الحجر يولي خبز».
وهو يرد عليه يسوع: «مكتوب فكتاب الله: ماشي غير بالخبز بوحده كيعيش بنادم، ولكن كيعيش بكل كلمة كيݣولها الله».
ومن بعد، داه إبليس لمدينة أورشليم المقدسة، ووقفه على بلاصة عالية فوق بيت الله،
وݣال ليه: «إلا كنت ولد الله، رمي راسك للتحت، علاحقاش مكتوب فكتاب الله: الله غادي يوصي الملايكة دياله عليك، وعلى يديهم غيهزوك باش رجلك ما تضربش مع الحجر».
وجاوبه يسوع: «مكتوب فكتاب الله تاني: ما تجربش الرب إلاهك».
ومن بعد طلعه إبليس لواحد الجبل عالي بزاف، ووراه ݣاع المملكات ديال الدنيا والعز ديالهم.
وݣال ليه: «ݣاع هادشي غادي نعطيه ليك إلا سجدتي لي وعبدتيني».
وهو يرد عليه يسوع: «سير بحالك آ الشيطان! علاحقاش مكتوب فكتاب الله: للرب إلاهك تسجد وهو بوحده اللي تعبد».
ومن بعد هادشي، خلاه إبليس، وجاو شي ملايكة كيتسخرو عليه. يسوع كيبشر فالجليل
وملي سمع يسوع بلي يوحنا المعمدان تشد فالحبس، رجع بحاله للجليل. متى
وخلا الناصرة ومشى سكن فكفرناحوم اللي حدا بحر الجليل فبلاد زبولون ونفتالي. يوحنا
وهكا تحقق داكشي اللي ݣال النبي إشعيا:
«آ بلاد زبولون وبلاد نفتالي،  اللي فطريق البحر من الجهة لخرى ديال واد الأردن،  بلاد الجليل ديال الشعوب اللي ماشي يهود!
الشعب اللي ݣالس فالضلام  شاف نور عظيم،  واللي كيعيشو فبلاد الموت وفوسط منها،  شرق عليهم واحد النور».
ومن داك الوقت بدا يسوع كيخبر الناس وكيݣول: «توبو! راه الوقت ديال مملكة السماوات قرب». متى 3‏:2 يسوع كيختار تلامده اللولين
وملي كان يسوع غادي على جنب بحر الجليل، شاف جوج د الخوت، سمعان اللي مكني بطرس وخوه أندراوس كيرميو الشبكة فالبحر، علاحقاش كانو صيادا د الحوت.
وݣال ليهم يسوع: «تبعوني، وأنا نردكم صيادا ديال الناس».
وديك الساعة خلاو الشباك ديالهم وتبعوه.
ومن بعد، مشى من تم وشاف جوج د الخوت خرين، هم يعقوب بن زبدي وخوه يوحنا، مع باهم زبدي فواحد الفلوكة كيصلحو الشباك ديالهم. وغير عيط عليهم،
وهم يخليو الفلوكة وباهم وتبعو يسوع. يسوع كيعلم وكيشافي
ومشى يسوع لكل موضع فبلاد الجليل، كيعلم فديور الصلاة اللي تم وكيخبر بالبشارة ديال مملكة الله، وكيشافي الناس من كل مرض وكل ضعف. متى
وداعت خباره فسوريا كلها، وجابو ليه ݣاع المرضى اللي كيتوجعو بسباب المرض: المسكونين، واللي فيهم لرياح، والزحافا، وهو يشافيهم.
وتبعوه بزاف د الجماعات من الجليل، والمدون العشرة، وأورشليم، وبلاد اليهودية، ومن الجهة لخرى ديال واد الأردن.
الفصل الخامس الخطبة ديال يسوع فوق الجبل
وملي شاف يسوع الجماعات د الناس طلع للجبل، وملي ݣلس جاو لعنده التلامد دياله،
وبدا كيعلمهم وݣال:
«سعدات الفقرا فالروح،  حيت ليهم مملكة السماوات.
سعدات اللي كيبكيو، حيت الله غادي يواسيهم.
سعدات المتواضعين، حيت غادي يورتو الأرض.
سعدات هادوك اللي جيعانين وعطشانين لطاعة الله، حيت غادي يشبعو.
سعدات هادوك اللي كيرحمو، حيت الله غادي يرحمهم.
سعدات هادوك اللي قلبهم نقي، حيت غادي يشوفو الله.
سعدات هادوك اللي كيعاونو الناس يعيشو فالهنا، حيت غادي يتسماو ولاد الله.
سعدات هادوك اللي كيتعداو عليهم علاحقاش تابعين طريق الحق، حيت ليهم مملكة السماوات. 1بطرس 3‏:14
وسعداتكم إلا عايروكم الناس وتعداو عليكم وݣالو فيكم ݣاع الهضرة الخايبة بالكدوب، على ودي. 1بطرس 4‏:14
فرحو وطيرو بالفرحة علاحقاش أجركم عظيم فالسماوات، حيت راه بحال هكا تعداو على الأنبيا اللي قبل منكم». الاعمال 7‏:52 الملحة د الأرض ونور الدنيا
«نتم الملحة ديال الأرض، وإلا مساست الملحة أشنو اللي غيرجع ليها الملوحية ديالها؟ راها ما بقات صالحة لوالو، من غير تلاح على برا ويعفسو عليها الناس. مرقس 9‏:50؛ لوقا 14‏:34‏،35
نتم نور الدنيا، ما يمكنش لمدينة فوق جبل تضرݣ. يوحنا
وما كاينش شي واحد كيشعل القنديل وكيحطه تحت السطل د العبار، ولكن كيتحط فبلاصته باش يضوي على كل من كاين فالدار. مرقس
وهكا، خليو النور ديالكم يضوي قدام الناس، باش يشوفو الأعمال ديالكم المزيانة ويعطيو العز لباكم اللي فالسماوات». 1بطرس 2‏:12 الشرع
«ما يحسابش ليكم بلي جيت باش نحيد الشرع ديال موسى ولا كتب الأنبيا، ما جيتش باش نحيدهم ولكن جيت باش نكملهم.
ونݣول ليكم الحق: راه تحيد السما والأرض وما يتحيدش حرف واحد ولا نقطة وحدة من الشرع حتى يتحقق كلشي اللي فيه. لوقا
راه اللي ما دارش بشي وحدة من هاد الوصيات الصغار وعلم الناس يديرو بحاله، غادي يكون هو الصغير فمملكة السماوات. واللي دار بيها وعلمها للناس، غادي يكون كبير فمملكة السماوات.
وكنݣول ليكم: إلا ما كانتش الطاعة ديالكم كتر من ديال العلما د الشرع والفريسيين، راه عمركم ما غادي تدخلو لمملكة السماوات». التقليقة
«راكم سمعتو بلي تݣال للناس اللولين: ما تقتلش، واللي قتل خاص يتحكم عليه.
ولكن أنا كنݣول ليكم: ݣاع اللي تقلق على خوه خاص يتحكم عليه، واللي ݣال لخوه: آ اللي ما فيك فايدة، خاص يتحكم عليه فالمحكمة الكبيرة. واللي ݣال لخوه: آ الحمق، يستاهل نار جهنم.
وإلا جبتي هديتك وحطيتها على المدبح وتم تفكرتي بلي فيك الحق من جهة خوك.
خلي هديتك قدام المدبح وسير حتى تتصالح مع خوك فاللول، عاد أجي عطي هديتك.
تصالح مع اللي مداعي معاك ماحدكم باقيين فالطريق للمحكمة، قبل ما يديك للقاضي، والقاضي يحطك فيد المخزني، والمخزني يدخلك للحبس.
نݣول ليك الحق: راك ما غتخرج من تم حتى تخلص الريال اللخر اللي عليك». الفساد
«وسمعتو بلي تݣال: ما تفسدش.
ولكن أنا كنݣول ليكم: ݣاع اللي شاف شي مراة باش يتشهاها، راه هو فسد معاها فقلبه.
وإلا كانت عينك ليمنى كتطيحك فالدنب، حيدها ورميها عليك، علاحقاش اللهم تخسر طرف من داتك ولا ترمى داتك كلها فجهنم. متى
وإلا كانت يدك ليمنى كتطيحك فالدنب، قطعها ورميها عليك، حيت اللهم تخسر طرف من داتك ولا ترمى داتك كلها فجهنم». متى 18‏:8؛ مرقس 9‏:43 الطلاق
«وتݣال تاني: ݣاع اللي طلق مراته، خاصه يعطيها براتها. متى
ولكن أنا كنݣول ليكم: اللي طلق مراته على سباب آخر من غير سباب الفساد، راه كيردها كتفسد. واللي تزوج بالمطلقة راه هو كيفسد». متى 19‏:9؛ مرقس 10‏:11‏،12؛ لوقا 16‏:18؛ 1كورنتوس 7‏:10‏،11 الحلوف
«وسمعتو تاني بلي تݣال لجدودكم: إلا حلفتي ما تحنتش، ولكن توفي للرب بالحلوف ديالك.
أما أنا كنݣول ليكم: عمركم ما تحلفو، لا بالسما حيت هي عرش الله، يعقوب
ولا بالأرض حيت هي موضع رجليه، ولا بأورشليم حيت هي مدينة الملك العظيم.
وما تحلفش براسك حتى هو، حيت ما تقدرش ترد شعرة وحدة منه كحلا ولا بيضا.
ولكن إلا كان كلامكم إيه، ݣولو: إيه. وإلا كان لا، ݣولو: لا. والكلام اللي زايد على هادشي راه هو من الشيطان». الإنتقام
«وسمعتو بلي تݣال: العين بالعين والسن بالسن.
ولكن أنا كنݣول ليكم: ما تردوش الشر بخوه، ولكن اللي صرفقك على حنكك ليمن، ضور ليه لاخر حتى هو.
واللي بغا يدعيك للمحكمة باش ياخد ليك جلابتك، خلي ليه حتى التشامير ديالك.
وإلا شي واحد بزز عليك باش تمشي معاه ألف خطوة، سير معاه ألفين.
واللي طلب منك شي حاجة عطيها ليه، واللي بغا يتسلف منك ما تردوش خاوي». بغيو عديانكم
«وسمعتو بلي تݣال: تبغي اللي قريب ليك وتكره عدوك.
ولكن أنا كنݣول ليكم: بغيو عديانكم، ودعيو مع هادوك اللي كيتعداو عليكم.
باش تكونو ولاد باكم اللي فالسماوات. حيت هو اللي كيشرق بشمسه على القباح والملاح، وكينزل الشتا على اللي كيديرو الخير واللي كيديرو الشر.
حيت إلا كنتو كتبغيو غير اللي كيبغيوكم، آش من أجر عندكم؟ واش ماشي حتى مالين الضريبة كيديرو بهادشي؟
وإلا كتسلمو غير على خوتكم بوحدهم. بآش نتم حسن من لخرين؟ واش ماشي حتى اللي كيعبدو الأصنام كيديرو بحال هكا؟
إيوا كونو كاملين، كما باكم اللي فالسما كامل».
الفصل السادس الصدقة
«ردو بالكم لا تديرو الخير قدام الناس باش يشوفوكم، ولا ما غيكونش عندكم أجر عند باكم اللي فالسماوات. متى
وإلا بغيتي تعطي شي صدقة، ما تبرحش بيها فالبوق قدام الناس بحال اللي كيديرو المنافقين فديور الصلاة والزناقي باش يشكروهم الناس. راني نݣول ليكم الحق: هادوك راهم خداو الأجر ديالهم من عند الناس.
ولكن نت إلا عطيتي شي صدقة، خاص يدك ليسرى ما تعرفش آش كتدير يدك ليمنى،
باش تبقى الصدقة ديالك فالسر، وباك اللي فالسما اللي ما كتخفى عليه خافية هو اللي غادي يجازيك». الصلاة
«وملي تصليو، ما تديروش بحال المنافقين، اللي عزيز عليهم يصليو واقفين فديور الصلاة وفين كيتلاقاو الطرقان باش يشوفوهم الناس. راني نݣول ليكم الحق: هادوك راهم خداو الأجر ديالهم من عند الناس. لوقا
أما نت ملي تصلي، دخل لبيتك وسد عليك الباب وصلي لباك اللي فالسر، وباك اللي ما كتخفى عليه خافية هو اللي غيجازيك.
وملي تصليو ما تبداوش تعاودو كلام كتير وخاوي بحال هادوك اللي كيعبدو الأصنام، اللي كيحساب ليهم بلي إلا كترو من الكلام راه غادي يستاجب ليهم الله.
إيوا ما تكونوش بحالهم، علاحقاش باكم اللي فالسما كيعرف داكشي اللي كتحتاجو قبل ما تطلبوه».
«وهاكدا صليو نتم هاد الصلاة:  بانا اللي فالسما،  بغينا إسمك يتقدس،
ومملكتك تجي،  ومرادك يكون  كما فالسما هكا على الأرض.
الخبز اللي يكفينا رزقنا اليوم،
وغفر لينا دنوبنا  كما كنغفرو لهادوك اللي كيدنبو فحقنا،
وحفضنا باش ما نطيحوش فالتجربة،  ونجينا من الشيطان.
حيت إلا غفرتو للناس الغلطات ديالهم، غيغفر ليكم باكم اللي فالسما الغلطات ديالكم.
ولكن إلا ما غفرتوش للناس الغلطات ديالهم، حتى نتم ما غيغفرش ليكم باكم اللي فالسما الغلطات ديالكم». الصيام
«إلا صمتو، ما تكونوش معبسين بحال المنافقين اللي كيعبسو وجوههم باش يبينو للناس بلي هم صايمين. نݣول ليكم الحق: هادوك راهم خداو الأجر ديالهم من عند الناس.
ولكن نت ملي تصوم، دهن شعرك وغسل وجهك،
حيت ماشي للناس لمن خاصك تبان صايم، ولكن لباك اللي فالسر، وباك اللي ما كتخفى عليه خافية هو يجازيك». كنوز فالسما
«ما تجمعوش ليكم كنوز فالأرض، فين كتكال بالسوسة والصدا، وفين كيحفرو عليها الشفارا وكيسرقوها. يعقوب
ولكن جمعو ليكم كنوز فالسما، فين ما كتكالش بالسوسة والصدا، وفين ما كيحفروش عليها الشفارا وما كيسرقوهاش.
حيت فين ما كان كنزك، تم غادي يكون قلبك». نور الدات
«العين هي قنديل الدات. إلا كانت عينك مزيانة، داتك كلها غادي تكون مضوية.
ولكن إلا كانت عينك قبيحة، داتك كلها غادي تكون مضلمة. وإلا كان النور اللي فيك ضلام، شحال صعيب هاد الضلام!» الله والمال
«حتى واحد ما يقدر يكون عبد لجوج سياد، علاحقاش إما غيكره واحد فيهم وغيبغي لاخر، ولا غيكون مخلص لواحد فيهم وغيطيح من شان لاخر. وهكا حتى نتم ما تقدروش تكونو عبيد ديال الله والفلوس. ما ترفدوش الهم
وعلى هادشي كنݣول ليكم: ما ترفدوش الهم من جهة معيشتكم أشنو تاكلو ولا أشنو تشربو، ولا من جهة داتكم أشنو تلبسو. واش ماشي الحياة مهمة كتر من الماكلة، والدات مهمة كتر من اللباس؟
شوفو طيور السما، راها ما كتزرع ما كتحصد ما كتجمع فبيوت الخزين، وباكم اللي فالسما كيرزقها ماكلتها. إيوا، واش ماشي نتم حسن منها بزاف؟
شكون هادا فيكم اللي إلا رفد الهم يقدر يزيد واخا غير ساعة فعمره؟
وعلاش كترفدو الهم للباس؟ شوفو مزيان الورد اللي فالفدان كيفاش كيكبر، راه ما كيتعدب ما كيغزل.
ولكن نݣول ليكم الحق: حتى سليمان براسه فالعز دياله كله، عمره ما لبس بحال شي وردة فيهم.
إيوا آ قلالين الإيمان! إلا كان الربيع اللي فالفدان، اللي اليوم كنشوفوه والغد ليه كيترمى فالفران كيلبسه الله هكا، كيفاش ما يلبسكمش نتم ما حسن؟
وعلى هادشي، ݣاع ما ترفدو الهم وتݣولو: آش غادي ناكلو؟ ولا آش غادي نشربو؟ ولا آش غادي نلبسو؟
راه حتى اللي ما كيعرفوش الله كيطلبو ݣاع هادشي، وباكم اللي فالسما كيعرف بلي نتم محتاجين لهادشي كله.
ولكن قلبو فاللول على مملكة الله والمراد دياله، وهادشي كله غيتزاد ليكم.
وما ترفدوش الهم للنهار اللي جاي، خلي هم غدا لغدا. وكل نهار بركا عليه غير همه».
الفصل السابع ما تحكمو على حد
«ما تحكمو على حد، باش ما يتحكمش عليكم.
حيت الحكام باش كتحكمو، بيه غيتحكم عليكم، والعبار باش كتعبرو، بيه غيتعبر ليكم. مرقس
علاش كتشوف الخشة ديال التبن اللي فعين خوك، وما كتردش البال للعود اللي فعينك؟
ولا كيفاش غادي تݣول لخوك خليني نحيد الخشة ديال التبن من عينك، وعينك نت فيها عود؟
آ هاد المنافق، حيد بعد فاللول العود من عينك، ديك الساعة غتشوف مزيان باش تحيد الخشة ديال التبن من عين خوك.
ما تعطيوش الحاجة المقدسة للكلاب لا يضورو فيكم ويقطعوكم، وما ترميوش الجوهر ديالكم للحلالف لا يعفسو عليه برجليهم». طلبو، قلبو ودقو
«طلبو وغتاخدو. قلبو وغتلقاو. دقو الباب وغيتحل ليكم.
راه ݣاع اللي طلب غيتعطى ليه، واللي قلب غيلقا، واللي دق الباب غيتحل ليه.
شكون فيكم اللي إلا طلب منه ولده الخبز غيعطيه حجرة،
ولا إلا طلب منه حوتة غيعطيه لفعى؟
إيوا، إلا كنتو نتم اللي ما مزيانينش كتعرفو تعطيو لولادكم الحوايج المزيانين، كيفاش باكم اللي فالسما ما يعطيش الحوايج المزيانين لهادوك اللي كيطلبوه؟
كما كتبغيو الناس يديرو معاكم، هكا خاصكم حتى نتم تديرو معاهم، حيت على هادشي كيضور تعليم الشرع والأنبيا». لوقا 6‏:31 الباب الضيق
«دخلو من الباب الضيق، حيت الباب اللي كيدي للهلاك واسع وطريقه ساهلة، وكتار اللي كيدخلو منه.
شحال مضيق الباب وشحال واعرة الطريق اللي كتدي للحياة، وقلال اللي كيلقاوها». الشجرة كتعرف من غلتها
«ردو بالكم من الأنبيا الكدابين، اللي كيجيو عندكم لابسين لباس الخرفان ولكن هم من لداخل دياب خطافا.
راه من غلتهم تعرفوهم. واش تقدرو تجنيو العنب من الشوك، ولا الكرموس من السدرة؟
وهكا كل شجرة مزيانة كتعطي غلة مزيانة، وكل شجرة خايبة كتعطي غلة خايبة.
والشجرة المزيانة ما يمكنش تعطي غلة خايبة، والشجرة الخايبة ما يمكنش تعطي غلة مزيانة.
كل شجرة ما كتعطيش غلة مزيانة كتقطع وكترمى فالعافية. متى
وهكا من غلتهم تعرفوهم». متى 12‏:33 خاصنا نديرو مراد الله
«ماشي ݣاع اللي كيݣول لي: آ سيدي، آ سيدي! غادي يدخل لمملكة السماوات، ولكن اللي كيدخل ليها هو اللي كيدير مراد با اللي فالسماوات.
فداك النهار، بزاف اللي غادي يݣولو لي: آ سيدي، آ سيدي! واش ماشي بإسمك تنبأنا؟ وبإسمك خرجنا الجنون؟ وبإسمك درنا معجزات كتار؟
فديك الساعة غادي نݣول ليهم: عمرني ما عرفتكم! بعدو مني آ المدنبين!. المتال ديال جوج ديور
راه ݣاع اللي كيسمع كلامي وكيدير بيه، كيشبه لواحد الراجل بعقله بنى داره على الصخر.
ومنين طاحت الشتا وفاضو الويدان، وجات ريح قوية وضربات ديك الدار، ما رابتش، حيت الساس ديالها كان مبني على الصخر.
وݣاع اللي كيسمع هاد الكلام ديالي وما كيديرش بيه، راه كيشبه لواحد الراجل حمق بنى داره على الرملة.
ومنين طاحت الشتا وفاضو الويدان، وجات ريح قوية وضربات ديك الدار، رابت وكان الترياب ديالها قوي».
وملي كمل يسوع هاد الكلام، تعجبو جماعات الناس من التعليم دياله، مرقس
حيت كان كيعلمهم بحال شي واحد عنده السلطة، ماشي بحال العلما د الشرع ديالهم.
الفصل التامن يسوع كيشافي راجل مجدام
وملي نزل يسوع من الجبل، تبعوه بزاف د الجماعات ديال الناس.
وقرب لعنده واحد المجدام، وسجد ليه وݣال: «آ سيدي، إلا بغيتي، راك تقدر تردني طاهر».
وهو يمد يسوع يده ومسه وݣال: «أنا بغيت إيوا كون طاهر!». وفديك الساعة تحيد منه الجدام وولى طاهر.
وݣال ليه يسوع: «رد بالك باش ما تݣولها لحتى شي حد، ولكن سير ووري داتك لراجل الدين، وعطي الهدية اللي وصى بيها موسى، باش يكون هادشي شهادة ليهم». الخدام ديال القايد د العسكر كيتشافى
وملي دخل يسوع لكفرناحوم، جا لعنده واحد القايد د العسكر كيرغبه،
وݣال ليه: «آ سيدي، الخدام ديالي فالدار طايح فالفراش مشلول وكيتعدب بزاف».
وهو يݣول ليه يسوع: «هاني غادي نمشي باش نشافيه».
وجاوبه القايد د العسكر: «أنا ما نستاهلش آ سيدي تدخل تحت سقف داري، ولكن ݣول غير كلمة وحدة والخدام ديالي غيتشافى.
حيت حتى أنا كاين اللي كيحكم في وعندي عسكر كنحكم فيه، كنݣول لهادا: سير! وكيمشي، وكنݣول للاخر: أجي! وكيجي، وكنݣول للعبد ديالي: دير هادي! وكيديرها».
وملي سمعه يسوع تعجب وݣال لهادوك اللي تابعينه: «نݣول ليكم الحق: ما لقيت حتى شي واحد فإسرائيل عنده إيمان قوي بحال هادا.
وراني نݣول ليكم بلي بزاف د الناس غادي يجيو من الشرق والغرب ويݣلسو ياكلو مع إبراهيم وإسحاق ويعقوب فمملكة السماوات. لوقا
أما هادوك اللي كان خاصهم يكونو فالمملكة، غيترماو على برا فالضلمة، تم فين غيكون البكا وتغزاز السنان». متى
ومن بعد، ݣال يسوع للقايد د العسكر: «سير! على قد الإيمان ديالك، غادي يكون ليك داكشي اللي بغيتي». وفديك الساعة نيت تشافى الخدام دياله. يسوع كيشافي نسيبة بطرس وبزاف د الناس
وملي دخل يسوع لدار بطرس، لقا نسيبة بطرس طايحة فالفراش حيت فيها السخانة.
ومس يسوع يدها، وهي تمشي منها السخانة، وناضت وضايفته.
وملي وصلات العشية، جابو ليه بزاف د الناس مسكونين بالجنون، وخرج الجنون بكلمة منه، وشفى ݣاع المرضى.
وهكا تحقق الكلام اللي ݣال النبي إشعيا: «هو اللي خدا وجعنا وهز مرضنا». كيفاش خاص يكونو هادوك اللي كيتبعو يسوع
وملي شاف يسوع الجماعة د الناس ضايرين بيه، آمر التلامد دياله باش يقطعو للجهة لخرى ديال البحر.
وهو يقرب لعنده واحد من العلما د الشرع وݣال ليه: «آ سيدي، غادي نتبعك فين ما مشيتي».
وجاوبه يسوع وݣال: «التعالب عندها غيرانها، وطيور السما عندها عشاشها، ولكن ولد الإنسان راه ما عنده حتى فين يسند راسه».
وݣال ليه واحد آخر من تلامده: «آ سيدي، خليني بعد نمشي ندفن با».
ولكن يسوع جاوبه: «غير تبعني نت وخلي الموتى يدفنو الموتى ديالهم!». يسوع كيهدن واحد الرعدة
وملي ركب يسوع فالفلوكة، تبعوه تلامده.
وجات واحد الريح قوية بزاف فالبحر حتى عمرو الماج الفلوكة، وكان يسوع ناعس.
وقربو لعنده تلامده وفيقوه وݣالو ليه: «عتقنا آ سيدي، راه حنا كنموتو!»،
وهو يݣول ليهم: «مالكم خايفين آ هاد قلال الإيمان؟». ومن بعد، ناض ونهض فالريح والبحر، وهي تهدن الدنيا.
وتعجبو الرجال وݣالو: «شكون هو هادا اللي حتى الريح والبحر كيطيعوه؟». يسوع كيخرج الجنون من جوج د الرجال من الجدريين
وملي وصل يسوع للجهة لخرى من البحر حدا بلاد الجدريين، تلاقاو بيه جوج د الرجال مسكونين بالجنون خارجين من الروضة، وكانو خطر بزاف، حتى ما بقى حد قادر يدوز فديك الطريق.
وغير شافوه بداو كيغوتو وكيݣولو: «آش بينا وبينك آ ولد الله؟ واش جيتي لهنا باش تعدبنا قبل من الوقت؟».
وكانت واحد القطعة ديال الحلالف كبيرة سارحة فواحد الموضع قريب لتم،
ورغبو الجنون يسوع وݣالو ليه: «إلا خرجتينا، صيفطنا ندخلو فالقطعة ديال الحلالف».
وهو يݣول ليهم: «سيرو!» ومشاو دخلو فيها، وجرات القطعة كلها وطاحت من الحافة ديال الجبل للبحر وغرقات فالما.
وهربو السراحا ومشاو للمدينة وخبرو بݣاع داكشي اللي جرا، وبداكشي اللي وقع للرجال اللي مسكونين بالجنون.
وخرجو سكان المدينة كلهم باش يتلقاو ليسوع. وملي شافوه رغبوه يخرج من بلادهم.
الفصل التاسع يسوع كيشافي مشلول
وركب يسوع فالفلوكة وقطع البحر ورجع لمدينته.
وجابو ليه شي ناس واحد الراجل مشلول ناعس فوق الفراش. وملي شاف يسوع إيمانهم ݣال للمشلول: «تيق آ ولدي، راه تغفرو ليك دنوبك».
وݣالو شي وحدين من العلما د الشرع فخاطرهم: «هاد الراجل كينطق بكلام الكفر!».
وعرف يسوع فاش كيفكرو وݣال: «مالكم كتفكرو فحوايج خايبين فخاطركم؟
أما سهل، يتݣال: مغفورين ليك دنوبك، ولا يتݣال: نوض وسير؟
ولكن غادي نوريكم بلي ولد الإنسان عنده السلطة على الأرض باش يغفر الدنوب». وݣال للمشلول: «نوض هز فراشك وسير لدارك».
وناض الراجل ومشى لداره.
وملي شافو جماعات الناس داكشي اللي جرا، خافو وعطاو العز لله اللي عطى للناس سلطة بحال هادي. يسوع كيختار متى
وملي كان يسوع غادي من تم، شاف واحد الراجل سميته متى ݣالس فدار الضريبة. وهو يݣول ليه: «تبعني». وناض تبعه.
ومن بعد ݣلس يسوع للماكلة فدار متى، وجاو عنده بزاف ديال مالين الضريبة والمدنبين وݣلسو معاه ومع تلامده. لوقا
وملي شافوه الفريسيين، ݣالو لتلامده: «علاش المعلم ديالكم كياكل مع مالين الضريبة والمدنبين؟».
وملي سمعهم يسوع جاوبهم وݣال: «راه المرضى اللي محتاجين للطبيب، ماشي اللي بصحتهم.
إيوا سيرو تعلمو المعنى ديال هاد الكلام: أنا راه بغيت الرحمة ماشي الدبيحة، حيت راني ما جيتش نعيط على اللي متاقيين الله، ولكن على المدنبين». السؤال على الصيام
ومن بعد جاو تلامد يوحنا المعمدان لعند يسوع وسولوه: «علاش حنا والفريسيين كنصومو بزاف، وتلامدك نت ما كيصوموش؟».
وجاوبهم يسوع وݣال ليهم: «واش يقدرو المعروضين للعرس يحزنو والعريس معاهم؟ راه غادي يجي الوقت اللي غيتخاد العريس من بيناتهم وفديك الساعة غيصومو.
حتى واحد ما كيرقع لباس قديم بطرف ديال التوب جديد، علاحقاش الرقعة غادي تكمش وتزيد التشريݣة تكبر.
وحتى واحد ما كيدير الخمر الجديد فݣربات ديال الجلد قدام، حيت إلا تدار فيهم غيتفرݣعو وهكا غيضيع الخمر ويتشرݣو الݣربات. ولكن كنديرو الخمر الجديد فݣربات ديال الجلد جداد، باش ما يضيع لا خمر ولا ݣربات». بنت الرئيس والمراة اللي مسات حوايج يسوع
وملي كان كيݣول ليهم هادشي، جا عنده واحد الرئيس وسجد ليه وݣال: «بنتي يالاه ماتت، ولكن أجي حط يدك عليها وغتحيا».
وناض يسوع تبعه هو وتلامده.
وكانت تم واحد المراة مريضة، طناشر عام وهي كتدوز بالدم، قربات ورا يسوع ومسات جلايله،
حيت ݣالت فخاطرها: «إلا مسيت غير حوايجه نتشافى».
وهو يتلفت يسوع وشافها وݣال: «تيقي آ بنتي، راه إيمانك شفاك». وفديك الساعة تشافات المراة.
وملي وصل يسوع لدار الرئيس وشاف اللي كينوحو بالليرة والجماعة د الناس دايرين الصداع،
ݣال ليهم: «خرجو من هنا! البنت ما ماتتش، راها غير ناعسة!»، وهم يضحكو عليه.
وملي خرجهم يسوع برا، دخل وشد البنت من يدها وهي تنوض.
وداعت الخبار فديك الجوايه كلها. يسوع كيشافي جوج د العميين
وملي كان يسوع دايز من تم، تبعوه جوج د العميين كيغوتو وكيݣولو: «رحمنا آ بن داود!».
وملي دخل للدار، قربو لعنده العميين. وهو يسولهم يسوع: «واش كتآمنو بلي أنا قادر نشفيكم؟»، وجاوبوه: «إيه آ سيدي!».
وديك الساعة مس يسوع عينيهم وݣال: «على قد إيمانكم غادي يكون ليكم داكشي اللي بغيتو».
وهم يتحلو ليهم عينيهم، ونهاهم يسوع وݣال: «عنداكم تݣولوها لشي حد!».
ولكن هم خرجو وبداو كيديعو الخبار فديك الجوايه كلها. زيزون كيتشافى
وما جاو فين يخرجو العميين، حتى جابو ليه واحد الراجل زيزون ومسكون بالجنون.
وملي خرج يسوع الجن، هضر الزيزون. وهم يتعجبو الجماعات د الناس وݣالو: «عمرنا ما شفنا بحال هادشي فإسرائيل!».
أما الفريسيين ݣالو: «راه كيخرج الجنون برئيس الجنون!». متى 10‏:25؛ 12‏:24؛ مرقس 3‏:22؛ لوقا 11‏:15 المحنة ديال يسوع
وكان يسوع كيمشي لݣاع المدون والدواور كيعلم فديور الصلاة ديالهم وكيخبر بالبشارة ديال مملكة الله، وكيشافي كل علة وكل مرض. متى
وملي شاف الجماعات د الناس، حن عليهم حيت كانو معدبين ومشتتين بحال الغنم اللي ما عندها سراح. مرقس
وهو يݣول لتلامده: «الحصاد كتير، ولكن الحصادا قلال. لوقا
إيوا طلبو من مول الحصاد باش يصيفط الحصادا للحصاد دياله».
الفصل العاشر يسوع كيصيفط تلامده الطناش
ومن بعد عيط يسوع على تلامده الطناش وعطاهم السلطة باش يخرجو الجنون ويشافيو الناس من كل علة ومن كل مرض.
وهادو هم السميات ديال الرسل الطناش: اللول فيهم سمعان المكني بطرس وخوه أندراوس، ويعقوب بن زبدي ويوحنا خوه،
وفيلبس وبرتولماوس، وتوما، ومتى مول الضريبة، ويعقوب بن حلفى وتداوس،
وسمعان الوطني، ويهودا الإسخريوطي اللي غيخون يسوع.
وصيفط يسوع هاد الطناش ووصاهم وݣال: «ما تمشيوش لعند الشعوب اللي ماشي يهود وما تدخلوش لمدون السامريين،
ولكن سيرو لعند الخرفان الموضرين اللي من شعب إسرائيل،
وفطريقكم خبرو الناس بلي الوقت ديال مملكة السماوات راه قرب.
شفيو المرضى، وحييو الموتى، وردو المجدامين طاهرين، وخرجو الجنون. خديتو بلاش إيوا عطيو بلاش.
ما تديو فجيوبكم لا دهب، لا فضة، لا نحاس،
لا رزمة، لا جوج لبسات، لا صباط، لا عكاز، علاحقاش الخدام كيستاهل ماكلته. 1كورنتوس 9‏:14؛ 1تيموتاوس 5‏:18
والمدينة ولا الدوار اللي دخلتو ليهم، سولو على شي حد يستاهل يضايفكم، وبقاو عنده حتى تمشيو بحالكم.
وإلا دخلتو لشي دار، سلمو على ماليها.
وإلا كانو مالين الدار يستاهلو سلامكم، سلامكم يوصل ليهم. وإلا ما كانوش يستاهلوه، سلامكم يرجع ليكم.
وإلا ما قبلوكمش مالين شي دار ولا شي مدينة ولا ما سمعوش لكلامكم، خرجو من تم وسوسو الغبرة اللي فرجليكم. الاعمال
نݣول ليكم الحق: راه حالة أرض سدوم وعمورة فيوم الحساب غادي تكون خف من حالة ديك المدينة». لوقا 10‏:4‏-12 التعدو اللي جاي
«هاني كنصيفطكم بحال الخرفان بين الدياب، إيوا كونو على بال بحال اللفاعي، وضريفين بحال الحمام. لوقا
وردو بالكم من الناس، حيت غادي يديوكم للمحاكم، وفديور الصلاة ديالهم غيضربوكم، مرقس
وغيجروكم قدام الحكام والملوك على قبلي، باش تشهدو لي قدامهم وقدام الشعوب اللي ماشي يهود.
وملي يديوكم ما ترفدوش الهم لا كيفاش ولا آش غادي تݣولو، حيت ديك الساعة غادي يتعطاكم آش غتݣولو.
علاحقاش ماشي نتم اللي غادي تهضرو، ولكن الروح ديال باكم اللي فالسما هو اللي غادي يعطيكم الكلام اللي تݣولوه.
الخو غيسلم خوه باش يتقتل، والبو غيسلم ولده باش يتقتل، والولاد غينوضو ضد والديهم وغيقتلوهم، مرقس
وغيكرهوكم ݣاع الناس على ود الإسم ديالي. ولكن اللي بقى تابت حتى للخر غينجا. متى
ولكن ملي يتعداو عليكم فشي مدينة، هربو لوحدة خرى. راني نݣول ليكم الحق: ما تجيو فين تضورو على مدون إسرائيل كلهم حتى يجي ولد الإنسان».
«راه التلميد ماشي حسن من المعلم دياله، ولا الخدام حسن من سيده. لوقا
بركا على التلميد إلا كان بحال المعلم دياله، والخدام بحال سيده. وإلا سماو مول الدار بعلزبول، إيوا شنو غيسميو مالين داره؟ متى 9‏:34؛ 12‏:24؛ مرقس 3‏:22؛ لوقا 11‏:15
ما تخافوش منهم، علاحقاش ݣاع اللي مستور غادي يتعرى، وݣاع اللي مخبي غادي يبان. مرقس
وعلى داكشي، اللي ݣلت ليكم فالليل، ݣولوه فالنهار. وݣاع داكشي اللي سمعتوه فالسر، برحو بيه من فوق السطوح.
ما تخافوش من هادوك اللي كيقتلو الدات وما يقدروش يقتلو الروح، ولكن خافو من هاداك اللي قادر يهلك الروح والدات بجوجهم فجهنم.
ياك جوج طيور كيتباعو بدرهم واحد! وليني ما غيطيح حتى واحد فيهم فالأرض من غير إلا بغا باكم اللي فالسما.
أما نتم حتى شعر راسكم راه كله محسوب.
إيوا بلا ما تخافو، راكم حسن من بزاف د الطيور.
اللي غيعترف بي قدام الناس، غنعترف بيه حتى أنا قدام با اللي فالسماوات.
ولكن اللي غينكرني قدام الناس، حتى أنا غنكره قدام با اللي فالسماوات». 2تيموتاوس 2‏:12 ماشي الهنا ولكن السيف
«عنداك يحساب ليكم بلي جيت باش ندير الهنا على الأرض، راه ما جبتش الهنا ولكن جبت السيف.
جيت باش نفرق بين الولد وباه، وبين البنت ومها، وبين العروسة وعݣوزتها.
وغادي يوليو عديان بنادم هم مالين داره.
اللي عزيز عليه باه ولا مه كتر مني، ما يستاهلنيش. واللي عزيز عليه ولده ولا بنته كتر مني، ما يستاهلنيش.
واللي ما يهزش صليبه ويتبعني، ما يستاهلنيش. متى
حيت اللي بغا ينجي حياته غادي يخسرها، واللي خسر حياته على قبلي غادي ينجيها». متى 16‏:25؛ مرقس 8‏:35؛ لوقا 9‏:24؛ 17‏:33؛ يوحنا 12‏:25 الأجر
«اللي رحب بيكم رحب بي، واللي رحب بي رحب بهاداك اللي صيفطني. لوقا
واللي رحب بشي نبي وهو عارفه نبي، غادي ياخد أجر بحال ديال النبي. واللي رحب بشي واحد متاقي الله وهو عارفه متاقي الله، غادي ياخد أجر بحال ديال اللي متاقي الله.
كل من كيعطي لواحد من هاد الصغار واخا غير كاس د الما بارد علاحقاش هو تلميد ديالي، نݣول ليكم الحق، راه ما غيضيعش فالأجر دياله».
الفصل حضاش يوحنا المعمدان كيصيفط تلامده ليسوع
وملي كمل يسوع الوصيات اللي عطى لتلامده الطناش، مشى من تم باش يعلم ويخبر بالبشارة فالمدون ديال ليهود.
وملي سمع يوحنا وهو فالحبس على داكشي اللي كيدير المسيح، صيفط ليه تلامده باش يسوله.
وݣال ليه: «واش نت هو اللي جاي، ولا نتسناو واحد آخر؟».
وجاوبهم يسوع وݣال ليهم: «سيرو رجعو خبرو يوحنا بكل ما كتسمعو وكتشوفو:
العميين ولاو كيشوفو، والعرجين كيمشيو، والمجدامين ولاو طاهرين، والصمكين ولاو كيسمعو، والموتى حياو، والمساكين كيسمعو البشارة.
وسعدات هاداك اللي ما غيشكش في».
وملي مشاو تلامد يوحنا بحالهم، بدا يسوع كيتكلم مع الجماعات د الناس على يوحنا وݣال: «آش خرجتو تشوفو فالصحرا؟ واش شي قصبة كتديها الريح وكتجيبها؟
ولا آش خرجتو تشوفو؟ واش شي راجل لابس لباس رفيع؟ حيت اللي كيلبسو اللباس الرفيع، هادوك راهم ساكنين فقصور الملوك!
ݣولو لي آش خرجتو تشوفو؟ واش شي نبي؟ نݣول ليكم إيه، راه نبي وكتر من نبي.
وراه هادا هو اللي ݣال عليه الله فكتابه: هاني غنصيفط الرسول ديالي قدامك، اللي غيوجد ليك الطريق.
ونݣول ليكم الحق: ما بانش من بين اللي تزادو من العيالات شي واحد حسن من يوحنا المعمدان، ولكن الصغير ݣاع فمملكة السماوات راه خير منه.
ومن يام يوحنا المعمدان حتى لليوم ومملكة السماوات كتكبر بالقوة، والقويين كيديرو جهدهم باش يخطفوها. لوقا
وݣاع الأنبيا وشرع موسى تنبأو حتى للوقت اللي جا فيه يوحنا المعمدان.
إلا كنتو كتيقو، راه يوحنا المعمدان هو إيليا اللي خاصه يجي. متى
إيوا اللي عنده شي ودنين، يسمع!
ولكن بآش غنشبه هاد الجيل؟ راه بحال شي ولاد ݣالسين فالسواق كيعيطو لبعضياتهم وكيݣولو:
نفخنا ليكم فالليرة وما شطحتو،  وندبنا ليكم وما بكيتو!،
راه جا يوحنا، وكان ما كياكل وما كيشرب، وݣالو: هادا راه ساكنه جن.
وجا ولد الإنسان كياكل وكيشرب، وهم يݣولو: هادا وكال وسكايري ومصاحب غير مع مالين الضريبة والمدنبين!، ولكن حكمة الله كتبان صالحة من الغلة ديالها». يا ويل المدون اللي ما تابوش
وديك الساعة، بدا يسوع كيلوم المدون اللي دار فيهم المعجزات كتر من المدون لخرين، حيت الناس ديالهم ما تابوش.
«يا ويلك آ كورزين! ويا ويلك آ بيت صيدا! كون المعجزات اللي تدارو فيكم تدارو فصور وفصيدا، كون شحال هادي تابو ماليهم، وكون لبسو الخيش وݣلسو على الرماد # 11‏:21 لبسو الخيش وݣلسو على الرماد: باش يبينو التوبة ديالهم .
ولكن نݣول ليكم: عاقبة مدون صور وصيدا فيوم الحساب غادي تكون خف من عاقبتكم.
ونت آ كفرناحوم! واش غتهزي حتى للسما؟، راك غادي تخبطي حتى للهاوية. حيت كون تدارو فسدوم المعجزات اللي تدارو فيك، كون راه ݣاع ما فنات وكون بقات حتى لليوم.
وعلى هادشي نݣول ليكم: عاقبة سدوم فيوم الحساب غادي تكون خف من عاقبتكم». متى 10‏:15؛ لوقا 10‏:12 أجيو لعندي ورتاحو
وفديك الساعة تكلم يسوع وݣال: «كنحمدك آ الآب، يا رب السما والأرض، حيت بينتي للدراري الصغار داكشي اللي خبيتيه على الحكما والفهما.
إيه آ الآب، هكا كان مرادك.
الآب عطاني كلشي، وحتى حد ما كيعرف شكون هو ولد الآب غير الآب، ولا شكون هو الآب غير ولد الآب وغير هاداك اللي ولد الآب بغا يوريه ليه. يوحنا 3‏:35؛ يوحنا 1‏:18؛ 10‏:15
أجيو لعندي آ اللي عييتو كلكم واللي هازين الحمل التقيل وأنا غنعطيكم الراحة.
هزو النير ديالي عليكم وتعلمو مني، حيت أنا ضريف ومتواضع، وراه غادي تلقاو الراحة لنفوسكم.
حيت النير ديالي ساهل والحمل ديالي خفيف».
الفصل طناش يسوع كيعلم على السبت
وفديك ليام، فواحد السبت، داز يسوع بين الفدادن د الزرع، وكان فتلامده الجوع، وهم يبداو كيقطعو السبول وكياكلو.
وملي شافوهم الفريسيين ݣالو ليه: «شوف تلامدك كيديرو شي حوايج ما خاصهمش يتدارو نهار السبت!».
ورد عليهم: «واش ما قريتوش آش دار داود ملي جاه الجوع هو وهادوك اللي معاه؟
وكيفاش دخل لبيت الله، وكلا الخبز اللي كيقدموه لله، اللي ما كانش خاص ياكله لا هو ولا هادوك اللي معاه من غير رجال الدين بوحدهم.
واش ما قريتوش فالتوراة بلي رجال الدين وهم كيخدمو فبيت الله نهار السبت، كيتعداو على السبت، وواخا داكشي ما عليهم لوم؟
ولكن أنا نݣول ليكم: راه كاين هنا اللي هو كبر من بيت الله.
وكون فهمتو المعنى ديال الآية اللي كتݣول: بغيت الرحمة ماشي الدبيحة، كون ݣاع ما حكمتو على اللي ما عليهم لوم.
حيت ولد الإنسان هو الرب ديال السبت». يسوع كيشافي فنهار السبت
ومشى من تم وجا لدار الصلاة ديالهم،
ولقا واحد الراجل يده مشلولة. وهم يسولوه وݣالو: «واش حلال الشفا نهار السبت؟» سولوه باش يلقاو عليه شي تهمة.
وجاوبهم: «إلا شي واحد فيكم عنده خروف واحد وطاح ليه فحفرة نهار السبت، واش ما غيقبطوش ويهزه ويخرجه؟ لوقا
إيوا راه قيمة بنادم كتر بزاف من الخروف! وهادشي علاش عمل الخير حلال نهار السبت».
وݣال يسوع للراجل اللي يده مشلولة: «مد يدك!» ومدها، وهي تولي صحيحة بحال اليد لخرى.
وخرجو الفريسيين كيتافقو كيفاش يقتلوه. يسوع هو المختار من الله
وملي ساق يسوع الخبار، مشى من تم وتبعوه جماعات كتار من الناس، وشفاهم كلهم.
ووصاهم باش ما يخبرو حد عليه.
باش يتحقق الكلام اللي ݣال النبي إشعيا:
«ها هو عبدي اللي ختاريت،  العزيز ديالي اللي بيه نفسي فرحات بزاف.  غادي نحط عليه روحي،  وغيخبر الشعوب بالحق.
ما غيتخاصم وما غيغوت،  حتى حد ما غيسمع صوته فالزناقي.
قصبة مشقوقة ما غيهرس،  وفتيلة كتطلق الدخان ما غيطفي،  حتى يرد الحق هو اللي غالب.
وفالإسم دياله غيديرو الشعوب رجاهم». يسوع وبعلزبول
وجابو شي ناس ليسوع واحد الراجل عمى وزيزون وساكنه جن، وهو يشافيه، وهكا ولى قادر يتكلم ويشوف.
وتعجبو الجماعات د الناس وݣالو: «ياكما هادا هو بن داود؟».
وملي سمعو الفريسيين هادشي ݣالو: «هادا راه ما كيخرج الجنون غير ببعلزبول رئيس الجنون». متى 9‏:34؛ 10‏:25
وعرف يسوع فاش كيفكرو وݣال ليهم: «كل مملكة كتقسم كتخرب، وكل مدينة ولا عائلة كتقسم ما غتدومش.
إيوا إلا كان الشيطان كيخرج الشيطان، غادي يكون الشيطان تقسم وولى ضد راسه، وإلا تقسم وولى ضد راسه كيفاش غادي تبقى مملكته تابتة؟
وإلا كنت أنا ببعلزبول كنخرج الجنون، إيوا شكون هادا اللي ولادكم كيخرجوهم بيه؟ على هادشي راه ولادكم اللي غادي يحكمو عليكم.
ولكن إلا كنت أنا بروح الله كنخرج الجنون، راه مملكة الله جات فوسط منكم.
وكيفاش يقدر شي حد يدخل لدار شي واحد صحيح ويسرق ليه حوايجه بلا ما يكتفه فاللول، وعاد يسرق ليه داره؟
اللي ماشي معاي راه ضدي، واللي ما كيجمعش معاي راه كيفرق. مرقس 9‏:40
داكشي علاش نݣول ليكم: كل دنب وكل كلام الكفر اللي كيتݣال غيتغفر للناس، ولكن كلام الكفر اللي كيتݣال على الروح القدس ما غيتغفرش.
اللي ݣال شي كلمة ضد ولد الإنسان غيتغفر ليه، ولكن اللي ݣال شي كلمة ضد الروح القدس ما غاديش يتغفر ليه لا فهاد الدنيا ولا فلاخرة». لوقا 12‏:10 الشجرة وغلتها
«غرسو شجرة مزيانة وغتكون غلتها مزيانة، ولا غرسو شجرة خايبة وغتكون غلتها خايبة. راه من الغلة كتعرف الشجرة. متى
آ تريكة اللفاعي! كيفاش تقدرو تݣولو شي كلام مزيان ونتم ما مزيانينش؟ راه داكشي اللي كيخرج من القلب كيتكلم بيه الفم. متى
بنادم المزيان كيخرج الحوايج المزيانين من الكنز المزيان اللي فقلبه، وبنادم الخايب كيخرج الحوايج الخايبين من الكنز الخايب اللي فقلبه.
ونݣول ليكم: راه كل هضرة خاوية كيݣولوها الناس، غادي يتحاسبو عليها فيوم الحساب.
علاحقاش راه بكلامك غادي يتحكم عليك يا إما باري ويا إما مدنب». العلما د الشرع والفريسيين بغاو يشوفو شي علامة
وديك الساعة ردو عليه شي وحدين من العلما د الشرع والفريسيين وݣالو: «آ سيدي، راه بغينا نشوفو منك شي علامة». متى
وهو يݣول ليهم: «جيل قبيح وفاسد كيطلب علامة! وما غادي تعطاه حتى شي علامة من غير علامة النبي يونان. متى
علاحقاش كما بقى يونان فكرش الحوتة تلت يام وتلت ليالي، هكا غادي يبقى ولد الإنسان فقلب الأرض تلت يام وتلت ليالي.
ناس نينوى غادي يتبعتو فيوم الحساب مع هاد الجيل ويشهدو عليه، علاحقاش هم تابو ملي نبههم يونان، وها هو دابا هنا واحد فضل من يونان.
وملكة الجنوب غادية تبعت فيوم الحساب مع هاد الجيل وتشهد عليه، علاحقاش جات من أرض بعيدة باش تسمع حكمة سليمان، وها هو دابا هنا واحد فضل من سليمان.
راه ملي كيخرج الجن من بنادم كيمشي يضور فبلايص ما فيهمش الما، كيقلب على الراحة وما كيلقاهاش،
وكيݣول: أرا نرجع لداري اللي خرجت منها، وكيرجع ليها وكيلقاها خاوية ومشطبة ومقادة.
وكيمشي وكيدي معاه سبعة ديال الجنون خرين شر منه. وملي كيدخلو كيسكنو تم، وكتولي حالة هاداك بنادم اللخرانية كفس من حالته اللولانية. هادشي اللي غادي يطرا لهاد الجيل اللي كيدير الشر حتى هو». خوت يسوع ومه
وملي كان كيتكلم مع الجماعات د الناس، جات مه وخوته ووقفو برا باغيين يتكلمو معاه.  [
وهو يݣول ليه واحد من الحاضرين: «ها مك وخوتك واقفين برا باغيين يتكلمو معاك».] # 12‏.47 هاد الآية ما كايناش فبزاف ديال المخطوطات القدام
وهو يجاوبه يسوع وݣال ليه: «شكون هي مي؟ وشكون هم خوتي؟».
ونعت بيده لجهة تلامده وݣال: «ها هم مي وخوتي،
حيت هادوك اللي كيديرو مراد با اللي فالسما، هم خويا وختي ومي».
الفصل تلطاش المتال ديال الزارع
وفداك النهار نيت، خرج يسوع من الدار وݣلس فجنب البحر.
وتجمعو عليه بزاف د الجماعات د الناس، وبقوة الزحام طلع للفلوكة وݣلس فيها، ووقفو الجماعات د الناس كلهم على جنب البحر. لوقا 5‏:1‏-3
وعاود ليهم بزاف د الحوايج بالمتول وݣال: «هادا واحد الراجل خرج باش يزرع،
وملي كان كيزرع، طاحو شي حبات فالطريق وجاو الطيور وكلاوهم.
وطاحو حبات خرين فواحد الأرض محجرة ما فيهاش تراب كتير، ودغيا نبتو حيت التراب ما كانش غارق،
وملي شرقات الشمس، تحرقو، وحيت ما كانش عندهم الجدر، يبسو.
وطاحو حبات خرين فوسط الشوك، وملي كبر الشوك خنقهم.
وطاحو حبات خرين فأرض مزيانة وعطاو غلة، كاين فيهم اللي عطى مية، وكاين اللي عطى ستين، وكاين اللي عطى تلاتين.
إيوا اللي عنده شي ودنين، يسمع!». الغرض من المتول
وقربو لعنده تلامده وݣالو ليه: «علاش كتكلم مع الناس بالمتول؟»،
وهو يجاوبهم وݣال: «حيت نتم تعطاكم باش تفهمو أسرار مملكة السماوات، ولكن هادوك ما تعطاهمش باش يفهموهم.
حيت اللي عنده، غيتعطاه ويتزاد ليه كتر من القياس. واللي ما عندوش، حتى داكشي اللي عنده غادي يتخاد منه. متى
وأنا كنتكلم معاهم بالمتول علاحقاش ملي كيشوفو ما كيشوفوش، وملي كيسمعو ما كيسمعوش وما كيفهموش.
وهكا تحققات فيهم النبوة ديال إشعيا:  واخا تسمعو اللي سمعتو ما كتفهمو والو،  وواخا تشوفو اللي شفتو ما كيبان ليكم والو.
حيت قلب هاد الشعب قساح،  السمع ديالهم قلال، وعينيهم تغمضو،  باش ما يشوفوش بعينيهم، وما يسمعوش بودنيهم،  وبقلبهم ما يفهموش، ويرجعو لي باش نشافيهم.
ولكن نتم سعدات عينيكم حيت كيشوفو، وودنيكم حيت كيسمعو. لوقا
ونݣول ليكم الحق: راه بزاف ديال الأنبيا والصالحين تمناو يشوفو اللي كتشوفو نتم وما شافوهش، ويسمعو اللي كتسمعو نتم وما سمعوهش». المعنى د المتال ديال الزارع
«إيوا سمعو نتم المعنى د المتال ديال الراجل اللي كيزرع:
اللي كيسمع الكلام ديال مملكة الله وما كيفهموش، كيجي الشيطان وكيخطف داكشي اللي تزرع فقلبه، وهادا هو اللي كنشبهه بالزرع اللي طاح فالطريق.
واللي تزرع فالأرض المحجرة، هادا هو اللي كيسمع كلام الله وكيقبله دغيا بالفرحة،
ولكن كلمة الله ما شاداش مزيان فقلبه، وإيمانه كيبقى غير وقت قليل، وملي كيوقعو المشاكيل والتعدو، كيبعد دغيا على الإيمان.
واللي مزروع وسط الشوك، هو اللي كيسمع كلام الله ولكن هم الدنيا ومحبة الفلوس كيخنقو كلام الله فيه وما كيعطي غلة.
أما هاداك اللي مزروع فالأرض المزيانة، هو اللي كيسمع كلام الله وكيفهمه وهو اللي كيعطي الغلة، بعض الخطرات على مية مرة، وبعض الخطرات على ستين، وبعض الخطرات على تلاتين». المتال ديال الزوان وسط الݣمح
وعطاهم يسوع واحد المتال آخر وݣال: «كتشبه مملكة السماوات لواحد الراجل زرع زريعة مزيانة فالفدان دياله.
وملي كانو الناس ناعسين، جا العدو دياله وزرع ليه الزوان وسط الݣمح ومشى بحاله.
وملي نبت الزرع وخرج السبول، بان معاه الزوان حتى هو.
وهم يجيو الخداما ديال مول الدار وݣالو ليه: آ سيدي، واش ماشي الزريعة المزيانة هي اللي زرعتي فالفدان ديالك؟ إيوا منين جا هاد الزوان؟
وهو يجاوبهم: شي عدو هادا اللي دار هادشي. وهم يݣولو ليه الخداما دياله: واش تبغي نمشيو نحيدوه؟
وجاوبهم وݣال: لا! باش ما يتݣلعش الݣمح مع الزوان.
خليو الݣمح يكبر مع الزوان حتى يوصل وقت الحصاد، وديك الساعة نݣول للحصادا يجمعو الزوان هو اللول ويديروه حزمات باش يتحرق، أما الݣمح يجمعوه ويديوه لبيت الخزين ديالي». المتال ديال حبة الخردل والمتال د الخميرة
وعاود ݣال ليهم متال آخر: «كتشبه مملكة السماوات لواحد الحبة د الخردل خداها واحد الراجل وزرعها فالفدان دياله.
وواخا هي الصغيرة فالحب كله، ملي كتكبر كتولي شجرة كبر من ݣاع الغرس، حتى طيور السما كيجيو باش يعششو فعروشها».
وزاد عطاهم متال آخر وݣال: «كتشبه مملكة السماوات لخميرة خداتها واحد المراة وخلطاتها مع تلاتة كيلو ديال الطحين حتى خمرات العجينة كلها». يسوع كيتكلم بالمتول
وهادشي كله ݣاله يسوع للجماعات د الناس بالمتول، وبلا متال ما كان كيݣول ليهم حتى حاجة،
باش يتحقق الكلام اللي ݣال النبي: «بالمتول نتكلم ونخبر بكل ما كان مخبي من النهار اللي تخلقات فيه الدنيا». المعنى د المتال ديال الزوان
وديك الساعة خلا يسوع الجماعات ديال الناس ورجع للدار، وهم يجيو لعنده تلامده وݣالو ليه: «فسر لينا المتال ديال الزوان اللي فالفدان!».
وجاوبهم وݣال: «اللي كيزرع الزريعة المزيانة هو ولد الإنسان،
والفدان هو الدنيا، والݣمح المزيان هو ولاد مملكة الله، والزوان هو ولاد الشيطان،
والعدو اللي زرع الزوان هو إبليس، والحصاد هو آخر الزمان، والحصادا هم الملايكة.
وكما كيتجمع الزوان ويتحرق بالعافية، هكا غيوقع فاللخر ديال الزمان:
غادي يصيفط ولد الإنسان الملايكة دياله، وغادي يجمعو من مملكته ݣاع الأمور اللي كتسبب فالدنوب وݣاع هادوك اللي كيدنبو،
ويرميوهم فزوبية د العافية، راه تم فين غادي يكون البكا وتغزاز السنان.
ولكن اللي كيطيعو الله غيضويو بحال الشمس فمملكة باهم. إيوا اللي عنده شي ودنين، يسمع!» المتال ديال الكنز والجوهرة والشبكة
«وكتشبه مملكة السماوات عاوتاني لواحد الكنز مدفون فواحد الفدان لقاه واحد الراجل وعاود دفنه، ومن كترة الفرحة دياله مشى باع كل ما كيملك وشرا داك الفدان.
وكتشبه مملكة السماوات عاوتاني لواحد التاجر كان كيقلب على الجوهر الصافي،
وملي لقا واحد الجوهرة غالية بزاف، مشى باع كل ما كيملك وشراها».
«وكتشبه مملكة السماوات عاوتاني لواحد الشبكة رماوها الصيادا فالبحر، وجمعات الحوت من كل نوع.
وملي عمرات، خرجوها الصيادا لجنب البحر وݣلسو وبداو كيعزلو، اللي مزيان داروه فالسلل واللي ما صالح لوالو رماوه.
وهكا غادي يكون فاللخر ديال الزمان: غادي يجيو الملايكة ويعزلو المدنبين من بين اللي متاقيين الله،
ويرميو المدنبين فالزوبية د العافية، تم فين غادي يكون البكا وتغزاز السنان». الكنز الجديد والقديم
وسول يسوع تلامده وݣال: «واش فهمتو هادشي كله؟» وجاوبوه: «إيه!»،
وهو يݣول ليهم: «إيوا راه على هادشي، كل واحد من العلما د الشرع عرف مملكة السماوات، كيشبه لشي مول الدار اللي كيخرج من الكنز دياله كل حاجة جديدة وقديمة». الناصرة ما قبلاتش يسوع
وملي كمل يسوع هاد المتول، مشى من تم.
ورجع لمدينته الناصرة، كيعلم الناس فديور الصلاة حتى تعجبو وبداو كيسولو: «منين جاته هاد الحكمة وهاد المعجزات؟
واش ماشي هادا هو ولد النجار؟ واش ماشي مه هي اللي سميتها مريم، وخوته هم يعقوب ويوسف وسمعان ويهودا؟
واش ماشي ݣاع خواتاته ساكنين فمدينتنا؟ إيوا منين جاه هادشي كله؟»
وما عجبهمش الحال، ولكن يسوع ݣال ليهم: «النبي كيتحترم فكل بلاصة من غير فبلاده، وفوسط عائلته» يوحنا 4‏:44 .
وما دارش فديك البلاصة بزاف ديال المعجزات حيت ما عندهم إيمان.
الفصل ربعطاش الموت ديال يوحنا المعمدان
وفداك الوقت، سمع هيرودس الحاكم بخبار يسوع،
وهو يݣول للخداما دياله: «هادا راه يوحنا المعمدان اللي تبعت من الموت، داكشي علاش المعجزات كيتدارو على يديه».
حيت هيرودس كان قبط يوحنا وكتفه ودخله للحبس على قبل هيروديا مراة خوه فيلبس. لوقا
علاحقاش يوحنا كان كيݣول ليه: «ماشي حلال عليك باش تزوجها».
وكان باغي يقتله، ولكن خاف من الشعب حيت كانو كيآمنو بلي هو نبي.
وفالحفلة د عيد الميلاد ديال هيرودس، شطحات بنت هيروديا فالحفلة، وعجبات هيرودس.
وهادشي علاش حلف حتى يعطيها داكشي اللي طلبات.
وحيت وصاتها مها آش تدير، ݣالت لهيرودس: «جيب لي دابا راس يوحنا المعمدان فطبسيل!».
وحزن الملك، ولكن على قبل الحلوف اللي حلف والناس اللي حاضرين آمر باش يتعطى ليها داكشي اللي بغات.
وصيفط اللي يقطع راس يوحنا فالحبس،
وجابوه فواحد الطبسيل وعطاوه للبنت، وداته لمها.
وجاو تلامد يوحنا، وهزو الدات دياله ودفنوها، ومن بعد مشاو وخبرو يسوع. يسوع كيوكل خمسالاف واحد
وملي سمع يسوع هاد الأمور، مشى من تم فالفلوكة لواحد الموضع خالي بوحده. وملي عرفو الجماعات د الناس بلي هو غادي لتم، تبعوه من المدون على رجليهم.
وملي نزل من الفلوكة شاف جماعة كبيرة ديال الناس، وحن عليهم وشفى المرضى ديالهم.
وملي جات العشية، قربو ليه تلامده وݣالو ليه: «راه مشى الحال وحنا فهاد الخلا، إيوا ݣول للجماعات د الناس يمشيو للدواور باش يشريو لراسهم الماكلة».
ولكن يسوع ݣال ليهم: «ما كاين لاش يمشيو، عطيوهم نتم ما ياكلو».
وݣالو ليه: «راه ما عندنا هنا غير خمسة د الخبزات وجوج حوتات».
وݣال ليهم: «أراوهم لي لهنا!».
وهو يآمر الجماعات د الناس باش يݣلسو على الربيع. وخدا هادوك الخمسة د الخبزات والجوج د الحوتات وهز عينيه للسما وشكر الله. وملي قطع الخبزات عطى لتلامده، والتلامد عطاو للجماعات ديال الناس.
وكلاو كلهم حتى شبعو، ومن بعد جمعو طناشر ݣفة عامرة بالطروف د الخبز اللي شاطو.
وكانو هادوك اللي كلاو شي خمسالاف واحد، من غير العيالات والولاد. يسوع كيتمشى فوق الما
وآمر يسوع تلامده باش يركبو ديك الساعة فالفلوكة ويسبقوه للجهة لخرى، على ما يصيفط الجماعات د الناس بحالهم.
وملي صيفطهم، طلع للجبل بوحده باش يصلي. وبقى بوحده تم حتى جات العشية.
وبعدات الفلوكة ديال التلامد بزاف فوسط البحر وغلبوها الماج، علاحقاش كانت الريح مضاداها.
وفالفجر، جا يسوع عند تلامده وهو كيتمشى فوق الما.
وملي شافوه التلامد كيتمشى فوق الما، تخلعو وݣالو: «هادا خيال شي جن»، وغوتو من كترة الخوف.
وفديك الساعة، تكلم معاهم يسوع وݣال: «تشجعو، أنا هو، ما تخافوش!».
وهو يݣول ليه بطرس: «آ سيدي، إلا كنت نت هو، آمرني باش نجي لعندك كنتمشى فوق الما».
وݣال ليه يسوع: «أجي!» وهو ينزل بطرس من الفلوكة ومشى فوق الما لجهة يسوع.
ولكن ملي شاف الريح قوية تخلع وبدا كيغرق، وهو يغوت وݣال: «عتقني آ سيدي!»
ودغيا مد يسوع يده وقبطه وݣال ليه: «آ قليل الإيمان، علاش شكيتي؟».
وملي طلعو للفلوكة، تهدنات الريح.
وهادوك اللي فالفلوكة سجدو ليه وݣالو: «فالحقيقة، نت ولد الله». يسوع كيشافي بزاف د الناس مراض فجنيسارت
وملي قطع يسوع وتلامده للجهة لخرى د البحر، وصلو لبلاد جنيسارت.
وعرفوه مالين ديك البلاد، وديعو خباره فدوك الجوايه كلهم، وجابو ليه ݣاع المرضى ديالهم.
وطلبوه باش يمسو واخا غير جلايله. وكان ݣاع اللي كيمسه كيتشافى.
الفصل خمسطاش المناقشات على العادة ديال الشيوخ
ومن بعد، جاو لعند يسوع شي وحدين من الفريسيين والعلما د الشرع من أورشليم، وهم يسولوه:
«علاش تلامدك ما كيتبعوش العادة ديال الشيوخ؟ حيت ما كيغسلوش يديهم قبل ما ياكلو».
ولكن هو جاوبهم وݣال: «وعلاش حتى نتم كتعصاو الوصية د الله باش تبعو العادة ديالكم؟
حيت الله كيݣول: تهلى فباك ومك، واللي سب باه ولا مه خاصه يتقتل.
ولكن نتم كتݣولو: اللي ݣال لباه ولا مه: داكشي اللي خاصني نعاونكم بيه راه عطيته هدية لله،
ما بقاش واجب عليه يتهلى فباه. وهكا لغيتو كلام الله باش تبعو العادة ديالكم.
آ المنافقين! راه إشعيا كان عنده الحق ملي تنبأ عليكم وݣال:
ناس هاد الشعب كيحمدوني غير بفمهم،  ولكن قلبهم بعيد علي.
وبلا فايدة كيعبدوني،  حيت كيعلمو التعاليم اللي هي غير وصيات د الناس». الأمور اللي كينجسو بنادم
وعيط على الجماعة د الناس وݣال ليهم: «سمعو وفهمو:
ماشي داكشي اللي كيدخل للفم هو اللي كينجس بنادم، ولكن داكشي اللي كيخرج من الفم هو اللي كينجسه».
ومن بعد جاو عنده التلامد وݣالو ليه: «واش عرفتي بلي الفريسيين تقلقو ملي سمعو كلامك؟».
وجاوبهم وݣال: «ݣاع الغرس اللي ما غرسوش با اللي فالسما غيتݣلع.
خليوهم! هادوك راهم عميين كيݣودو عميين وإلا كان العمى كيݣود العمى، راهم غادي يطيحو بجوج فحفرة». لوقا
وݣال ليه بطرس: «بين لينا المعنى ديال هاد المتال!».
وهو يرد عليه: «واش حتى نتم مازال ݣاع ما فهمتو؟
واش ما كتعرفوش بلي ݣاع الحاجة اللي كتدخل لفم بنادم كتمشي لكرشه، ومن تم كتخرج لبرا؟
أما داكشي اللي كيخرج من الفم، راه كيخرج من القلب وهو اللي كينجس بنادم. متى
علاحقاش من القلب كتخرج الأفكار الخايبة: بحال القتيلة، والفساد ديال المزوجين وديال اللي ما مزوجينش، والسرقة، وشهادة الزور، والسبان.
وهادشي هو اللي كينجس بنادم، ولكن الماكلة بيدين ما مغسولينش ما كتنجسش بنادم». الإيمان ديال المراة الكنعانية
وخرج يسوع من تم ومشى لجوايه صور وصيدا.
وهي تجي عنده واحد المراة كنعانية من هادوك الجوايه، وغوتات وݣالت: «رحمني آ سيدي آ بن داود! راه بنتي ساكنها جن كيعدبها بزاف».
ولكن ما جاوبها حتى بكلمة. وقربو ليه تلامده وطلبوه وݣالو: «صيفطها بحالها، علاحقاش تابعانا وكتغوت!».
وجاوبهم يسوع وݣال: «ما صيفطني الله غير للخرفان الموضرين ديال شعب إسرائيل».
ولكن جات ديك المراة وسجدات ليه وݣالت: «عاوني آ سيدي!»
وجاوبها وݣال: «ماشي معقول يتخاد خبز الولاد ويترمى للكلاب»
وݣالت ليه المراة: «إيه آ سيدي! ولكن راه حتى الكلاب كياكلو من الفراتت اللي كيطيحو من الميادي ديال ماليهم».
وجاوبها يسوع وݣال: «إيمانك كبير آ هاد المراة! غادي يكون ليك داكشي اللي بغيتي». وديك الساعة تشافات ليها بنتها. بزاف د الناس كيتشافاو
ومن بعد، مشى يسوع من تم لجنب البحر ديال الجليل، وطلع للجبل وݣلس تم.
وجاو لعنده جماعات كتار د الناس ومعاهم عرجين وعميين وزحافا وزيازن وناس خرين كتار، وحطوهم عند رجليه وشفاهم.
وتعجبو الجماعات د الناس حيت شافو الزيازن كيتكلمو، والعرجين كيتشافاو، والزحافا كيمشيو، والعميين كيشوفو، وعطاو العز لإلاه إسرائيل. يسوع كيوكل ربعالاف واحد
وعيط يسوع على تلامده وݣال ليهم: «بقاو في هاد الناس، علاحقاش تلت يام هادي وهم معاي، وما عندهم ما ياكلو. وما بغيتش نصيفطهم جيعانين باش ما يسخفوش فالطريق».
وهم يݣولو ليه تلامده: «منين غادي نجيبو فهاد الخلا الخبز اللي يشبع جماعة كبيرة بحال هادي؟»،
وݣال ليهم يسوع: «شحال من خبزة عندكم؟»، وجاوبوه: «سبعة د الخبزات وشي حوتات صغار».
وآمر يسوع الجماعة د الناس باش يݣلسو للأرض،
وخدا هادوك سبعة د الخبزات والحوتات، وشكر الله وقطعهم وعطى لتلامده، وتلامده عطاو للجماعات د الناس.
وكلاو كلهم حتى شبعو، وهزو سبعة د الݣفات عامرين بالطروف د الخبز اللي شاطو.
وكانو الناس اللي كلاو ربعالاف واحد من غير العيالات والولاد.
وملي صيفط يسوع الجماعات د الناس، ركب فالفلوكة وجا لجوايه بلاد مجدان.
الفصل سطاش علامات الزمان
وجاو لعند يسوع شي وحدين من الفريسيين والصدوقيين باش يجربوه، وطلبو منه يبين ليهم شي علامة من السما. متى
ولكن هو جاوبهم وݣال: «ملي كتغرب الشمس كتݣولو: الجو غيكون صافي، علاحقاش السما حمرا.
وفالصباح بكري كتݣولو: اليوم غادي تكون الشتا، علاحقاش السما حمرا ومضببة. كتعرفو تفسرو حالة الجو، ولكن علامات الزمان ما كتقدروش تفسروهم!
جيل قبيح وفاسد كيطلب علامة، وما غادي تعطاه حتى شي علامة من غير علامة يونان». ومن بعد خلاهم يسوع ومشى. متى 12‏:39؛ لوقا 11‏:29 خميرة الفريسيين والصدوقيين
وملي وصلو التلامد للجهة لخرى من البحر، نساو ياخدو معاهم الخبز.
وݣال ليهم يسوع: «ردو البال، حضيو راسكم من خميرة الفريسيين والصدوقيين!». لوقا
وهم يݣولو مع راسهم: «كيݣول لينا هاد الكلام علاحقاش ما خديناش معانا الخبز».
وعرف يسوع فاش كيفكرو وݣال ليهم: «علاش آ قلالين الإيمان كتݣولو فخاطركم: ما عندنا خبز؟
واش مازال ما فهمتو؟ واش ما عقلتوش على خمسة د الخبزات اللي تفرقو على خمسالاف واحد، وشحال من ݣفة جمعتو من الطروف د الخبز؟ متى
وما عقلتوش على سبعة د الخبزات اللي تفرقو على ربعالاف واحد وشحال من ݣفة جمعتو؟ متى
كيفاش ما قدرتوش تفهمو بلي أنا ما كنتش كنقصد بكلامي ليكم الخبز؟ حضيو راسكم من خميرة الفريسيين والصدوقيين!».
وديك الساعة، عاد فهمو تلامده بلي ݣال ليهم يحضيو راسهم من تعليم الفريسيين والصدوقيين، ماشي من خميرة الخبز. بطرس كيشهد بلي يسوع هو المسيح
وملي وصل يسوع لجوايه قيصرية فيلبس، سول تلامده: «شكون هو ولد الإنسان فنضر الناس؟»
وهم يجاوبوه: «شي منهم كيݣول: يوحنا المعمدان، وشي كيݣول: النبي إيليا، ووحدين خرين كيݣولو: النبي إرميا ولا شي واحد من الأنبيا». متى
وسولهم: «ونتم شكون أنا فنضركم؟».
وجاوب سمعان بطرس وݣال: «نت هو المسيح ولد الله الحي!»، يوحنا
وݣال ليه يسوع: «سعداتك آ سمعان بن يونا! علاحقاش ماشي شي بنادم اللي وراك هاد الحقيقة، ولكن با اللي فالسماوات هو اللي وراها ليك.
وأنا راني نݣول ليك: نت بطرس، وعلى هاد الصخرة غادي نبني كنيستي، وقوة الموت ما غتقدرش عليها.
وغنعطيك سوارت مملكة السماوات، كل حاجة غتربطها فالأرض غادي تكون مربوطة فالسماوات، وكل حاجة غتحلها فالأرض غادي تكون محلولة فالسماوات». متى
ومن بعد وصى يسوع تلامده باش ما يݣولو لحتى شي حد بلي هو المسيح. يسوع كيتنبأ بالموت والبعت دياله
ومن ديك الساعة، بدا يسوع كيبين لتلامده بلي خاصه يمشي لأورشليم ويتعدب بزاف على يد الشيوخ والرؤسا د رجال الدين والعلما د الشرع، وخاصه يتقتل، وفاليوم التالت غيتبعت من الموت.
وجره بطرس للجنب وبدا كيخاصم عليه وكيݣول: «حاشا آ سيدي باش يطرا ليك هادشي!»،
وهو يتلفت وݣال لبطرس: «بعد مني آ هاد الشيطان! نت راك سباب عترة لي، علاحقاش كتفكر فأمور الناس ماشي فأمور الله».
وهو يݣول يسوع لتلامده: «إلا بغا شي واحد يتبعني، خاصه يسمح فراسه ويهز الصليب دياله ويتبعني، متى
علاحقاش اللي بغا ينجي حياته غيضيعها، ولكن اللي ضيع حياته على قبلي غيلقاها. متى
آش من نفع عند بنادم إلا ربح الدنيا كلها وضيع حياته؟ ولا آش غادي يعطي بنادم فعوض حياته؟
راه غادي يجي ولد الإنسان مع الملايكة دياله فعز باه وغيجازي كل واحد على حساب الأعمال دياله. متى
ونݣول ليكم الحق: راه كاين فالحاضرين هنا اللي ما غيموتو حتى يشوفو ولد الإنسان جاي فمملكته».
الفصل سبعطاش يسوع كيبان فالعز دياله
ومن بعد ست يام، دا يسوع بطرس ويعقوب وخوه يوحنا، وطلعهم بوحدهم لواحد الجبل عالي.
وتبدل الشكل دياله قدامهم، وضوا وجهه كالشمس، وحوايجه ولاو بويض كيلمعو كالنور.
وهو يبان ليهم موسى وإيليا كيتكلمو مع يسوع.
وݣال بطرس ليسوع: «شحال مزيان نبقاو هنا آ سيدي. إلا بغيتي، نصايب هنا تلاتة د النوايل، وحدة ليك ووحدة لموسى ووحدة لإيليا».
وفالوقت فاش كان كيتكلم ضللات عليهم واحد السحابة مضوية، وتكلم صوت من السحابة وݣال: «هادا هو ولدي العزيز اللي بيه فرحت بزاف، سمعو ليه!». 2بطرس 1‏:17‏،18
وملي سمعو التلامد هادشي، طاحو على وجوههم وخافو بزاف.
وقرب يسوع لعندهم ومسهم وݣال ليهم: «نوضو، ما تخافوش!».
وهزو عينيهم وشافو غير يسوع بوحده.
وفالوقت فاش كانو نازلين من الجبل، وصاهم يسوع وݣال: «ما تݣولو لحتى شي حد هادشي اللي شفتو حتى يتبعت ولد الإنسان من الموت».
وسولوه تلامده: «إيوا علاش كيݣولو العلما د الشرع بلي فاللول خاص النبي إيليا يجي؟».
وجاوبهم وݣال: «فالحقيقة، إيليا غيجي هو اللول وغيصلح كلشي،
ولكن نݣول ليكم: راه جا إيليا وما عرفوهش، ودارو بيه ما بغاو، وهكا ولد الإنسان حتى هو غادي يتعدب على يديهم». متى
وديك الساعة فهمو التلامد بلي كان كيتكلم ليهم على يوحنا المعمدان. يسوع كيشافي ولد مسكون
وملي وصل يسوع والتلامد دياله لعند الجماعة د الناس، جا لعنده واحد الراجل وسجد ليه،
وݣال: «رحم ولدي آ سيدي، علاحقاش فيه لرياح وكيتعدب بزاف، وبزاف د المرات كيطيح فالعافية وفالما.
وجبته لتلامدك وما قدروش يشافيوه».
وجاوب يسوع وݣال: «آ هاد الجيل اللي ما عنده إيمان! حتى لإمتى غنبقى معاكم؟ حتى لإمتى غنتحملكم؟ جيبو لي الولد لهنا!».
ونهض يسوع فالجن، وهو يخرج من الولد، وتشافى ديك الساعة.
وقربو التلامد ليسوع وسولوه غير بينهم وبينه وݣالو: «علاش ما قدرناش حنا نخرجو الجن؟».
وݣال ليهم: «بسباب قلة إيمانكم! ونݣول ليكم الحق: إلا كان عندكم إيمان قد حبة الخردل، غادي تݣولو لهاد الجبل: تحول من هنا لهيه، وغادي يتحول. وحتى شي حاجة ما غتكون محال عندكم. [
وهاد النوع د الجنون ما كيخرج غير بالصلاة والصيام».] # 17‏.21 هاد الآية ما كايناش فبزاف ديال المخطوطات القدام متى 21‏:21؛ مرقس 11‏:23؛ 1كورنتوس 13‏:2 يسوع كيتنبأ مرة خرى بالموت والبعت دياله
وكانو التلامد مجموعين فبلاد الجليل، وهو يݣول ليهم يسوع: «ولد الإنسان غيتسلم لليدين د الناس،
وغيقتلوه، وفالنهار التالت غيتبعت». وحزنو التلامد بزاف. يسوع كيخلص الضريبة ديال بيت الله
وملي رجع يسوع وتلامده لكفرناحوم، جاو مالين الضريبة ديال بيت الله عند بطرس وسولوه: «واش ما كيخلصش المعلم ديالكم الضريبة ديال بيت الله؟».
وجاوبهم: «إيه، راه كيخلصها». وملي دخل للدار سبقه يسوع وݣال ليه: «آش بان ليك آ سمعان؟ من عند من كياخدو ملوك الأرض الضريبة ولا الجزية؟ واش من ولادهم ولا من البراني؟».
وجاوبه بطرس: «من البراني». وهو يݣول يسوع: «على هادشي ولادهم راهم معفيين من الضريبة.
ولكن باش ما نتسببوش ليهم فشي مشكل، سير للبحر ورمي الصنارة، والحوتة اللولى اللي غتشدها، حل ليها فمها، وغادي تلقا فيه ربعة ديال الدراهم، خدها وسير خلص عليك وعلي».
